"Моите прогнози за влиянието на дигиталните технологии върху образованието в близките 10 години   Технологиите властват в 21 век. Те са неразделна част от живота на хората. Всеки използва технологии по всяко време и навсякъде - в ежедневието си, в работата си, докато пътува. Технологиите навлизат все повече и в образованието. Няма дете, което да не използва интернет, което да не знае, коя е най - новата игра или което да не притежава най - новия модел телефон. Много училища са технологично напреднали, оборудвани са с интерактивни дъски, с мултимедии и други. Дигиталните технологии се използват непрекъснато: в уроците, при изпитване, в срочните проекти на учениците.   Използването на дигитални технологии в образованието има и положителен и негативен аспект. От една страна те са голямо предимство при визуализирането, особено когато се преподава нов урок. Ако учителите са креативни и имат добри идеи, една презентация, може да грабне вниманието на учениците и да ги накара да бъдат внимателни до самия край. Когато текста е систематизиран и подкрепен с много картинки, това пробужда голям интерес в децата, дори и в учениците от по - горен курс. Учениците винаги запомнят по - лесно и по - бързо, когато това, което трябва да научат се визуализира чрез картини.   Друг аргумент в позлва на дигиталните технологии е, че могат да бъдат включени различни видове игри. При новите интерактивни дъски след всяка точка от урока може да има игра, която да бъде свързана с темата и да провокира мислене в учениците, да разрешат някакъв казус, да работят в групи. Когато учениците работят с интерес те учат много по - бързо.Дигиталните технологии дават възможност при предмети, например по химия или физика, да бъдат правени симулации и опити, които проведени в реална среда биха били опасни или дори невъзможни. Това освен, че привлича вниманието на учащите и буди интерес в тях към самата наука, ги кара и да бъдат инициативни, да искат сами да правят опити и да проучват.   От друга страна чрез интерактивните технологии, децата стават по - мързеливи, пишат по - малко на ръка, защото знаят, че могат да направят презентация или да наберат текст на компютъра. Писането на ръка е важно за развиването на някои способности, по - бързо се научава провописът на думите и се тренира краснописът.    Втори негативен аспект на дигиталните технологии е облъчването и затлъстяването. Много често, в по - оборудваните училища, учениците имат главоболие, когато прекарват цял ден в стая пълна с всякаква техника. Според проучване, в днешно време много повече деца носят очила, заради времето прекарано пред компютъра и много повече деца страдат от затлъстяване, защото липсва движението.    Друг негативен аспект е, че колкото дигиталните технологии помагат за креативността, толкова я и унищожават, тъй като учениците сякаш забравят как да бъдат креативни без презентации пълни с картинки, без да имат някаква техника под ръка. Те също така не могат да се ориентират толкова добре, не могат да намерят информация ако не използват компютър, не са свикнали да търсят в дебелите книги и да се опитат да сътворят нещо с двете си ръце.В заключение, моята прогноза за бъдещето на дигиталните технологии в образованието е, че  трябва да работим за премахване на негативните аспекти. В действителност, дигиталните технологии биха били голяма помощ и голямо улеснение и за учителите, и за учениците, зависи как се използват. Актуален е въпросът: "Дали мишката ще изяде книжката". За да бъде предотвратено това, не трябва да се забравят и старите методи, писането на ръка, презентирането без мултимедия. Просто преподаването трябва да бъде обогатено чрез дигиталната техника, а не напълно заместено от нея."